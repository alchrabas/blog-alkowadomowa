Title: Murarki — sezon 2
Date: 2024-12-21 20:00:00
Category: inne
Tags: działka
Summary: kokony • większy domek • przeprowadzka do miasta • wiosna • plany
PreviewImage: domek-preview.jpg

Zeszłoroczny artykuł do przeczytania [tutaj]({filename}/22-pszczoly/pszczoly.md).

Po pierwszym pracowitym roku nadszedł czas na sequel serialu „Murarki”. I to w podwójnej dawce.

Już na początku zeszłego roku zdecydowałem, że moim pszczołom należy się większe lokum. Postanowiłem wywieźć dotychczasowy domek do miasta, a na jego miejscu umieścić taki, w którym rurki zmieszczą się w całości. Po pierwsze nie chciało mi się ich ponownie ciąć, po drugie lepiej, żeby rurki były zasklepione z tyłu (miały kolanko), po trzecie dłuższe rurki są lepsze dla pszczół. Opinie w internecie były różne, ale generalnie takie trzydziestocentrymetrowe są uznawane za wystarczające. Dlatego też zdecydowałem o budowie domku o boku długości 35 cm.

Ale o tym za chwilę.

# Łuskanie kokonów

Najpierw, jeszcze pod koniec zimy, wróciłem do standardowej czynności, którą opisałem rok temu. Usiadłem w chłodnym budynku i zabrałem się za łuskanie zeszłorocznych rurek.

![Zestaw zeszłorocznych rurek]({attach}rurki.jpg)

Było trochę roboty i tym razem napotkałem większą liczbę pasożytów, co oznacza, że było warto. Po pierwsze były to maleńkie roztocza (jak poprzednio), ale także obrzydliwe, czerwone larwy. Uwaga, drastyczne.

![Takie coś zeżarło połowę kokonów w rurce]({attach}brzydka-larwa.jpg)

Obiektyw Google podpowiedział, że są to larwy barciela, ale nie miało to najmniejszego znaczenia, bo i tak musiałem się ich pozbyć, by ochronić moje murarki.

Gdy skończyłem podstawowe zadania, mogłem wziąć się za budowę domu.

# Budowa domku

Ideałem, na którym się wzorowałem, był oferowany w internecie elegancki domek dla pszczół.

![Oczekiwania]({attach}oryginal.png)

Nie byłem w stanie zrealizować identycznego projektu, bo ograniczały mnie posiadane materiały. Do tego lokalny plan zagospodarowania przestrzennego zakłada, że dachy na terenie gminy muszą być spadziste, więc uwzględniłem to w projekcie. Na szczęście darmowego drewna miałem pod dostatkiem i jedynym koniecznym zakupem była kratka chroniąca przed ptakami. Kilka cięć desek, cztery nogi od stołu, zamocowana z obu stron siatka i budynek był gotowy.

![Rzeczywistość]({attach}domek-na-dzialce-gotowy.jpg)

Tak naprawdę zajęło to nieco dłużej, zwłaszcza że musiałem pracować nad tym na zewnątrz w zimie, więc temperatury powodujące przymarzanie narzędzi do rąk wstrzymywały czasem prace. Ale i tak skończyłem przed początkiem sezonu.

# Przeprowadzka do miasta

Stary domek mogłem dzięki temu wywieźć z działki do miasta. Zależało mi nie tylko na sprowadzeniu pszczół do ogrodu, którym zajmuję się w mieście, ale także, by zrobić to lepiej i zapewnić im warunki lepsze niż rok wcześniej. Głębokości domku zmienić nie mogłem, ale postanowiłem przynajmniej upewnić się, ze rurki z tyłu będą zaślepione. Jako że trudno o rurki z tak gęsto występującymi kolankami, a nie chciałem wyrzucać ich nadmiaru, stwierdziłem, że muszę zaślepić je samodzielnie.

Dość narzucającym się rozwiązaniem było zrobienie dokładnie tego, co robią murarki — zalepienie rurki gliną. Ugniotłem trochę gliniastej ziemi z wodą, wyrobiłem i wcisnąłem w rurki.

Jak zrobić to najprościej? Ręczne wpychanie ich do pojedynczych rurek wymagałoby dużo roboty, więc nieco to sobie usprawniłem. Wylepiłem błotem dno miski, wcisnąłem w nie lekko pęk rurek i przeciągnąłem w bok. Większość rurek się zalepiła, więc poprawiłem tylko kilka pozostałych i robota była zakończona.

![Dobra ze mnie murarka?]({attach}murowanie-rurek.jpg)

Jako że w mieście nie miałem początkowej kolonii, a w zeszłym roku nie widziałem zbyt wielu murarek latających po okolicy, to zdecydowałem się na zakup paczki z gotowymi kokonami. Dla zwiększenia różnorodności część z zakupionych kokonów wywiozłem na działkę, część z działki zabrałem do miasta. Przez dużą wilgoć, spowodowaną przechowywaniem w piwnicy, na kokonach pojawiłą się pleśń, więc miałem pewne obawy, ale ostatecznie pszczołom w niczym to nie zaszkodziło, więc nie ma czego się bać.

# Wiosna

Nie musiałem długo czekać, aby pszczoły wydostały się z rurek i rozpoczęły swój pierwszy lot.

<video controls="controls" src="{attach}odlot.webm" type="video/webm" width="100%">
Your browser doesn't support HTML5 video player
</video>

Może decyzja o włożeniu pudełka z herbaty na najwyższe piętro domku nie była najlepsza, bo ciężko było później wyjąć, ale spełniła swoje zadanie.

# Plany na kolejny rok

Piszę to już w zimie, czyli po sezonie. Pszczoły spisały się bardzo dobrze, choć wciąż nie miałem zbyt wielu drzewek owocowych do zapylenia. W kolejnym roku, czyli już niebawem, planuję zbudować również większy domek do miasta, więc pszczoły czeka kolejna przeprowadzka.
