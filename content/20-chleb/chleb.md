Title: Chleb na dziesięć (złych) sposobów
Date: 2022-01-26 22:00:00
Category: przetwory
Tags: chleb
Summary: skąd pomysł? • złe wypieki • poprawa • przyszłość
PreviewImage: chleb-2022-01-drugi.jpg

Mniej więcej w połowie zeszłego roku podjąłem poważną decyzję: trzeba upiec swój chleb.
Mimo świadomości, że to jest **sooooo marzec 2020**, zabrałem się za przygotowania.

Po krótkiej lekturze Internetu wiedziałem już, że drożdże piekarskie są dla słabych, PROsi robią wyłącznie chleb na zakwasie.
Dlatego też zakupiłem worek żytniej mąki razowej i ruszyłem w wir produkcji zakwasu, substancji robionej według przepisu: 50% mąki, 50% wody (który ma sporo wspólnego z przepisem na idealną wódkę). Po kilku dniach dokarmiania zakwasu miałem go już dość, dlatego też ruszyłem do dalszej walki. Zabrałem się za realizację jednego z przepisów na chleb pszenny na zakwasie żytnim, według opisu z jakiejś strony.

Efekt nie był niestety powalający. Proces powstawania był chyba dość standardowy:

![Sposób wykonania chlebka w czerwcu 2021]({attach}chleb-06-01-wykonanie.jpg)

# Złe wypieki

Wyszło mniej więcej coś takiego:

![Chlebek ładny, choć niefunkcjonalny]({attach}chleb-06-01-upieczony.jpg)

Nie było idealnie. Przede wszystkim okazało się, że skórka jest niesamowicie twarda, a wnętrze zbite i wilgotne. No i jakieś takie to wszystko blade. Do tego brytfannę wysmarowałem olejem, który spłynął w całości na dół, przez co wyciągnięcie chleba z formy okazało się sporym wyzwaniem.

Następnie nadeszło kilka kolejnych porażek, w każdej z nich popełniałem inny błąd. A to za krótko wyrabiane ciasto, a to za dużo wody, a to za mało wody...

![Drugi chleb z czerwca 2021]({attach}chleb-06-02-upieczony.jpg)

![Drugi chleb z czerwca 2021]({attach}chleb-06-02-ukrojony.jpg)

![Trzeci chleb z lipca 2021, posmarowany masłem]({attach}chleb-07-01-upieczony-maslo.jpg)

![Trzeci chleb z lipca 2021 po wyjęciu]({attach}chleb-07-01-upieczony-wyjety.jpg)

![Czwarty chleb z lipca 2021 przyprószony makiem]({attach}chleb-07-02-mak-przypieczony.jpg)

![Czwarty chleb z lipca 2021 po ukrojeniu]({attach}chleb-07-02-mak-ukrojony.jpg)

![Chleb z sierpnia 2021]({attach}chleb-08-blady.jpg)

![Chleb z września 2021]({attach}chleb-09-blady.jpg)

Kolejne próby kończyły się mniejszym lub (w przypadku większej blachy) większym niepowodzeniem. Tak minęła jesień i zima roku 2021.

# Poprawa

Nareszcie w styczniu, na początku 2022, dokonało się. Doszło do upieczenia dwóch:

![Nowy przepis, już jest nieźle, mimo przeciętnej aparycji]({attach}chleb-2022-01-pierwszy.jpg)

![A teraz to w ogóle sukces]({attach}chleb-2022-01-drugi.jpg)

Okazało się, że jeden lepszy od drugiego. Drugi okazał się niezwykle smakowity i, dla odmiany, moja opinia nie była odosobniona. Głównym usprawnieniem było dłuższe wyrabianie i wyrastanie ciasta, a także podwyższenie temperatury piekarnika do 230 stopni oraz wyciągnięcie chleba z brytfanny w trakcie pieczenia. Aby chleb się zarumienił, posmarowałem go dodatkowo wodą z cukrem.

Do poprawy pozostała ilość ciasta umieszczona w keksówce — po jego wyrośnięciu nie wszystko się zmieściło. Drugą rzeczą jest niezbyt ładna faktura powierzchni chleba. Możliwe, że wykonanie nacięć ostrzejszym nożem lub żyletką by w tym pomogło.

# Przyszłość

Zakwas okrzepł i staje się coraz lepszy, więc z całą pewnością będę kontynuował pieczenie chlebów. Przez ostatnich kilka lat niemal nie jadłem chleba, bo jakoś nie mogłem znaleźć czasu, by kupować go gdzie indziej niż w supermarkecie. Jak się nietrudno domyślić, do takiego chleba za bardzo mnie nie ciągnęło. Takiego własnoręcznie pieczonego z pewnością nie chciałbym marnować. Niestety piec muszę małe ilości, bo więcej samemu nie przejem. Dotarłem już do momentu, gdzie wypieki generalnie mi się udają, i mogę nieco modyfikować przepisy, by próbować czegoś nowego.
