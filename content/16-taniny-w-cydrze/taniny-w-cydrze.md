Title: Taniny w cydrze
Date: 2021-09-13 21:00:00
Category: cydry
Tags: eksperymenty, cydry
Summary: jak wpływają taniny? • przebieg eksperymentu • odczucia
PreviewImage: gasiory.jpg

Czas wrócić do prawdziwych doświadczeń.

Postanowiłem sprawdzić wpływ dodatku nieznanej ilości tanin do cydru o nieznanej ilości tanin. Nie ma to za wiele wspólnego z eksperymentem laboratoryjnym, ale może być bliskie realnym sytuacjom napotykanym przez większość amatorskich producentów cydru. Choć możliwy jest zakup czystych tanin, to myślę, że nie każdego zainteresuje zakup ich w ciemno. Dlatego też wykorzystam powszechnie dostępne źródło tanin, jakim jest herbata. Taniny odpowiadają za gorzko-ściągający smak tego napoju i bywają uznawane za element mający korzystny wpływ na smak cydru. Dotyczy to zwłaszcza soku z jabłek posiadających niewiele goryczy, a takich w Polsce jest zdecydowana większość.

Pytaniem, na które chcę odpowiedzieć, jest: „Czy, mając standardowy sok, lepiej dolać do niego herbatę, czy nie?”. Oczywiście wnioski, z powodu niemożności zmierzenia jakiegokolwiek parametru, będą czysto subiektywne, ale być może będą stanowić drogowskaz dla innych cydrowników czy w warto przeprowadzać podobne próby na własnym soku.

# Przebieg eksperymentu

Cydr nastawiłem na pasteryzowanym soku tłoczonym z Biedronki, który na dobę przed zadaniem drożdży potraktowałem pektoenzymem. Zrobiłem tak bazując na doświadczeniu autora strony projektcydr.pl, o której już kilkukrotnie wspominałem. Z 12 litrów soku opadł około 1 litr osadu, a sok stał się w miarę klarowny. Do całości dodałem najczęściej używane przeze mnie drożdże Gozdawa, pożywkę i pozostawiłem na 5 tygodni.

Po tym czasie wziąłem się za właściwą część doświadczenia. Podzieliłem sok na trzy części i do każdej z nich wlałem inną dawkę herbaty:

1. Do pierwszej dodałem 2 duże szklanki (750 ml) wody — próbka kontrolka
2. Do drugiej dodałem 1 szklankę czarnej herbaty Dilmah zaparzonej z dwóch torebek i uzupełniłem 1 szklanką czystej wody
3. Do trzeciej dodałem 2 szklanki czarnej herbaty Dilmah, każda zaparzona z dwóch torebek, więc w sumie znalazły się tam 4 torebki herbaty

Cydry, zwłaszcza pierwsza próbka, będą nieco rozwodnione, ale nie wymyśliłem innego sposobu na zapewnienie równych warunków eksperymentu. Pomysł parzenia herbaty w soku jabłkowym wydał mi się mniej rozsądny. Pozostałą w balonach przestrzeń uzupełniłem sokiem jabłkowym.

Następnie cydry dojrzewały w trzech damach przez kolejnych 5 tygodni. Po tym czasie każda z próbek została podzielona na dwa worki foliowe bag-in-the-box i dosłodzona różnymi ilościami ksylitolu (odpowiednio 20 i 40 gramów na worek 2,5L). Orientacyjnie nazwałem te warianty półsłodkim i półwytrawnym.

# Wyniki przed dosładzaniem

Spojrzałem na cydry po 10 tygodniach od nastawienia.

![Od lewej: bez herbaty, mało herbaty, dużo herbaty]({attach}gasiory.jpg)

Jak widać, cydry różnią się kolorami, choć pewną różnicę w wyglądzie sprawia fakt, że nie wszystkie cydry są w takich samych pojemnikach. W każdym razie ten bez herbaty na pewno jest bardziej klarowny.

Żeby je porównać, wlałem cydry do kieliszków, tym razem na szczęście identycznych.

![Znów od lewej: bez herbaty, mało herbaty, dużo herbaty]({attach}kieliszki.jpg)

Na początek zająłem się cydrami przed dosładzaniem. Można zauważyć, że cydr bez herbaty dość znacznie różni się kolorem (jest mniej intensywny), ale mniejsza i większa dawka herbaty nie różnią się zbytnio od siebie.

Warto wspomnieć, że na smak i zapach wpływ miał fakt, że cydry były chłodne, a ja nie mam żadnego doświadczenia przy ich ocenianiu. Doznania smakowe i zapachowe opisałem poniżej.

<table class="table table-striped table-bordered">
<thead class="thead-light">
   <tr>
    <th></th>
    <th>Bez herbaty</th>
    <th>Dwie herbaty</th>
    <th>Cztery herbaty</th>
  </tr>
</thead>
<tbody>
  <tr>
    <td>Zapach</td>
    <td>brak</td>
    <td>brak</td>
    <td>lekko herbaciany</td>
  </tr>
  <tr>
    <td>Wygląd</td>
    <td>klarowny</td>
    <td>mętny</td>
    <td>mętny</td>
  </tr>
  <tr>
    <td>Kwasowość</td>
    <td>mocna</td>
    <td>lekka</td>
    <td>niewyczuwalna</td>
  </tr>
  <tr>
    <td>Gorycz</td>
    <td>brak</td>
    <td>lekka, nie sugeruje herbaty</td>
    <td>mocno herbaciana</td>
  </tr>
</tbody>
</table>

Być może to autosugestia, ale myślę, że po smaku byłbym w stanie odgadnąć markę herbaty.

# Wyniki po dosłodzeniu

Po dosłodzeniu i kolejnych kilku tygodniach leżakowania postanowiłem spróbować tego cydru w sześciu wariantach.

<table class="table table-striped table-bordered">
<thead class="thead-light">
   <tr>
    <th></th>
    <th>Bez herbaty</th>
    <th>Dwie herbaty</th>
    <th>Cztery herbaty</th>
  </tr>
</thead>
<tbody>
  <tr>
    <th scope="row">Półwytrawny</th>
    <td>kwaśny</td>
    <td>kwaśny, choć nieco mniej</td>
    <td>gorzko-kwaśne</td>
  </tr>
  <tr>
    <th scope="row">Półsłodki</th>
    <td>mniej kwaśny, minimalna słodycz</td>
    <td>gorycz i kwas po równo, słodycz minimalna</td>
    <td>najbardziej gorzki, słodycz i kwas wyczuwalne</td>
  </tr>
</tbody>
</table>

Jeśli chodzi o zapach, to ani leżakowanie, ani zwiększenie temperatury nic nie zmieniło: jedynie cydry doprawione czterema herbatami posiadały lekki aromat herbaty. Pozostałe były bezwonne.

# Wnioski

Trudno wypowiadać się jednoznacznie, ale myślę, że dodatek nieznacznej ilości herbaty oceniam pozytywnie. Prawdopodobnie będę tak robić, ale tylko w przypadku robienia takiego samego cydru po raz kolejny, gdy pierwsza degustacja pozwoli stwierdzić, że czegoś w nim brakuje. Szczególnym przypadkiem takiej sytuacji jest cydr na soku z kartonu.

Oczywiście nie sposób rozsądzić w jakim stopniu zmiana smaku wynika z wpływu tanin, a jaka z istnienia innych składników herbaty. Jeśli zamierza się korzystać z tego dodatku regularnie, to warto rozważyć po prostu zakup czystych tanin, na przykład w sklepie winiarskim. Ja z uwagi na niewielkie objętości produkowanych cydrów i chęć upraszczania sobie życia, uważam na razie herbatę za całkowicie wystarczającą.
