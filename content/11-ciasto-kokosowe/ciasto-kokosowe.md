Title: Ciasto kokosowe
Date: 2021-04-03 20:00:00
Category: ciasta
Tags: ciasta
Summary: eksperymenty z cydrem • plany na rok • Wielkanoc • ciasto
PreviewImage: ciasto.png

Od stycznia miałem dłuższą przerwę, bo sezon zimowy nie sprzyja przetwarzaniu owoców i warzyw. Do tego konieczność siedzenia w domu nie zachęcała do pieczenia, bo nie miałby kto tego jeść.

Styczeń i luty przebiegły mi na kolejnych podejściach do cydru, robionego głównie z soków sklepowych. Jak na razie najlepiej wyszedł mi ten, który zaraz po nastawieniu typowałem na najgorszy, więc trudno jeszcze mówić o stabilizacji. Ponadto raz zrobiłem perry z soku gruszkowego i wyszedł bardzo lekki i delikatny, więc z pewnością będę chciał to powtórzyć. Ponadto zimową porą planowałem produkcję na nadchodzący rok i moim najważniejszym postanowieniem jest decyzja o rozpoczęciu przygody z winiarstwem. Ale, zanim na drzewach pojawią się pierwsze obiekty mego zainteresowania, czas wrócić do teraźniejszości. A niesie ona szansę przygotowania czegoś na Wielkanoc.

# Czas na ciasto!

Wybór padł na ciasto kokosowe, znane także jako _Rafaello_. Używany przeze mnie przepis jest bardzo podobny do tego ze strony [Kwestia Smaku](https://www.kwestiasmaku.com/przepis/ciasto-raffaello). Jedyną istotną modyfikacją względem oryginalnego przepisu było zastąpienie cukru ksylitolem - słodzikiem z brzozy. To powinno uczynić je nieco przystępniejszym dla osób z cukrzycą. Lista substratów była w moim przypadku następująca:

```
30 dag wiórków kokosowych
1,5 kostki masła
1 litr mleka
2-3 żółtka
pół szklanki ksylitolu
3 płaskie łyżki mąki tortowej
3 czubate łyżki mąki ziemniaczanej
2 opakowania cukru waniliowego
```

Fakt, że każdy ze składników określony jest w innej jednostce stanowi dodatkowy koloryt przepisu.

Zabraliśmy się z bratem za to ciasto o dość późnej porze, więc, mimo zmiany czasu, prace przeciągnęły się do później nocy.

![Mikser niemal bezobsługowy. Nauka na przyszłość: nigdy nie uruchamiać miksera po wyciągnięciu z pojemnika]({attach}mikser.png)

Po wykonaniu masy trzeba było brać się za przekładanie jej na zmianę z herbatnikami. Układanie ich okazało się zadaniem trudniejszym niż przewidywałem.

![Optymalne układanie herbatników okazało się być problemem NP-zupełnym]({attach}herbatniki.png)

Ostatecznie nie udało się upiec ciasta, ponieważ jest to ciasto na zimno. Wylądowało w lodówce, a spróbuję go dopiero w Wielką Niedzielę. 

![Nie mogę się doczekać]({attach}ciasto.png)
