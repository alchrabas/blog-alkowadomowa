Title: Piwniczka na wina — pomiary temperatury
Date: 2023-11-02 22:00:00
Category: nalewki
Tags: nalewki, eksperymenty
Summary: budowa piwniczki • temperatury • wnioski
Status: draft

Rok 2022 (i 2023) naznaczony był pracą na mojej działce. Dwoma istotnymi elementami tego przedsięwzięcia były moje drzewka owocowe, których mam już kilkanaście, a także piwniczka. Jej budowa, rozpoczęta tuż przed końcem 2021 roku, ciągnęła się dość długo, bo miałem bardzo konkretną wizję, której nie chciałem naginać do rzeczywistych możliwości.

Piwniczka zbudowana była z gotowego betonowego zbiornika z dziurą na drzwi, a wejście do środka wprowadzało w klimat pustego szamba. Do tego potężna wichura zerwała w styczniu plandekę chroniącą wnętrze przed spływaniem wody deszczowej, przez co pierwszym wyzwaniem na wiosnę 2022 było wypompowanie kilku tysięcy litrów wody z powstałego w ten sposób krytego basenu. Po przeprowadzeniu tej operacji konieczne było wstawienie drzwi, przekopanie odpływu wody, wyłożenie całości płytkami ceglanymi i urządzenie wnętrza w celu ułatwienia przechowywania napojów alkoholowych przy jednoczesnym utrudnieniu dostępu do nich osobom niepowołanym. W ten sposób uzyskałem dokładnie to, czego oczekiwałem.

Drugim, nie mniej ważnym niż wygląd, elementem całego przedsięwzięcia było uzyskanie w środku odpowiedniej temperatury. Na tym właśnie zamierzam skupić się w tym wpisie.

Jako osoba ceniąca naukowe podejście do wszelkich zagadnień związanych z alkoholem, na jesień 2022 (gdy piwniczka była mniej więcej szczelna) postanowiłem umieścić w niej termometr zbierający historię odczytów. Dane pobierane były co godzinę. Aby znać kontekst, drugi taki sam termometr umieściłem na zewnątrz tuż obok piwniczki, a że kupiłem też trzeci, to umieściłem go w sąsiednim (nieocieplonym) budynku drewnianym.

# Schemat budowy ziemianki

Ziemianka składa się z betonowego prefabrykatu o wymiarach mniej więcej 2x3 metry, którego ściany mają 10 cm grubości. Sufit (półokrągły) i górna część ścian zabezpieczona jest od zewnątrz styrodurem (8 cm) oraz folią kubełkową, która przysypana jest w najcieńszym miejscu półmetrową warstwą ziemi. Dlatego też z najcieńszej strony współczynnik U wynosi...

Ściana frontowa zaizolowana jest sowitą, dwudziestocentymetrową warstwą styroduru oraz dodatkowo obłożona płytkami ceglanymi, co sprawiło, że jest to najbardziej ciepłoodporna część struktury. Do tego drzwi z Castoramy o oporze cieplnym R = 1.5m²K/W zostały dodatkowo zaizolowane pięciocentymetrową warstwą styroduru i dekoracyjną warstwą desek, co powinno dać R wypadkowe równe ...

Za słaby punkt konstrukcji można uznać część ściany pod progiem drzwi — jako że wejście jest samo z siebie znacznie obniżone względem okolicznego gruntu, a cała betonowa konstrukcja stoi na warstwie piasku, zaizolowane jest jedynie kilka centymetrów pod progiem. Nie powinno mieć to jednak zbyt dużego wpływu latem, bo i tak jest tam chłodniej niż na otwartej przestrzeni. A zimna się nie boję, bo i tak poniżej zera nie zejdzie.

# Wilgotność

Długi czas walczyłem w piwniczce z wilgocią, spowodowaną zapewne po części niewystarczającą wentylacją. Nie zdecydowałem się na instalację wentylacji mechanicznej, a wentylacja grawitacyjna (w postaci kilkunastometrowej podziemnej rury nawiewowej i pionowego komina wylotowego) zdaje się nie pracować zbyt wydajnie. Przez większość lata wilgotność była na poziomie 80-85%, dlatego też postanowiłem użyć pochłaniacza wilgoci. Najpierw wariantu pasywnego na bazie soli, który coś tam zebrał, ale nie na tyle, by obniżyć wilgotność względną. Po tym zdecydowałem się kupić i uruchomić mały osuszacz elektryczny. Wielkie było moje zdziwienie, gdy wszedłem do piwnicy z nowo kupionym osuszaczem i spojrzałem na higrometr, a przez dwa tygodnie od poprzednich odwiedzin wilgotność na nim spadła sama z siebie z 80 do 70%. Najwyraźniej się przestraszyła. No ale i tak odpaliłem osuszacz na kilka tygodni, żeby wartość spadła do długoterminowo bezpiecznego poziomu.

# Pomiary i wnioski

Po ukończeniu niemal całego cyklu rocznego możliwe jest wygenerowanie wykresów i, po kilku prostych przekształceniach, przeprowadzenie analizy uzyskanych wyników.

Pierwszym i najbardziej oczywistym wykresem jest porównanie chwilowych temperatur. Jako że różnice temperatur na zewnątrz pomiędzy porami dnia są bardzo duże i obniżają czytelność wykresu, to przekształciłem te pomiary do formy średniej ruchomej, gdzie temperatura w punkcie stanowi średnią z 24 godzin - 12 przed i 11 po. Taki wynik stanowi w przybliżeniu średnią dzienną, likwidując zwłaszcza jednorazowe wyskoki z powodu nietypowych zjawisk pogodowych. Warto zauważyć, że rozwiązanie takie wygładza wykres, ale nie powoduje utraty danych go tworzących — na przykład, zamiast trwającego godzinę skoku o 24 stopnie, na wykresie widoczny jest skok o 1 stopień przez 24 godziny.

Zmiany temperatury w piwniczce były bardzo niewielkie, poza wyjątkowymi sytuacjami, na przykład gdy drzwi musiały być otwarte z powodu prowadzonych prac. Udało mi się jednak wygładzić wykres i widać jak wolno następują w warunkach normalnych. Po przejściu całego cyklu rocznego widać już, że dobrze zaizolowana piwniczka utrzymuje z lata kilka stopni więcej niż było rok temu. Oznacza to, że będę musiał celowo ją wychłodzić.

Co jeszcze udało mi się zauważyć? Wykonałem jeszcze jedno przekształcenie, wyliczając współczynnik nazwany roboczo **współczynnikiem ciepła**. Jest to proporcja zmiany temperatur w środku do różnicy temperatur między wnętrzem a zewnętrzem. Innymi słowy, mówi jak bardzo temperatura zewnętrzna wpływa na temperaturę w środku. Wynik jest dość zaskakujący, bo okazuje się, ze większość kamieni milowych w procesie izolowania piwniczki nie miała aż tak dużego wpływu na tę wartość.

Możliwe, że piwniczka wychładza się wolniej niż nagrzewa, bo istnieje dodatkowe źródło, którego nie biorę pod uwagę w obliczeniach. Temperatura na około dwóch metrach głębokości powinna, według mądrych wykresów w internecie, zmieniać się pomiędzy 3 a 13 stopni, co, zwłaszcza od strony niezaizolowanej, może mieć duży wpływ na zmiany temperatury. Nie jestem w stanie zweryfikować konkretnych wartości, ale ogólna zasada powinna się zgadzać. Ciężko mi wyobrazić sobie wciągnięcie tego parametru do moich, mocno przybliżonych, obliczeń, ale może będę w stanie oszacować to po kolejnym sezonie zimowym.

# Wnioski

Piwniczka nie działa tak dobrze, jak na to liczyłem, ale fakt, że izolacja była w stu procentach gotowa dopiero na początku lipca (gdy w środku było już ponad 14 stopni), sprawia, że ciężko powiedzieć jak będzie w przyszłym sezonie. Ogólnie jestem dobrej myśli.
