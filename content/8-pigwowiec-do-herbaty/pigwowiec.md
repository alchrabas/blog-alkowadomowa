Title: Pigwowcówka i pigwowiec do herbaty
Date: 2020-12-27 22:40:00
Category: nalewki
Tags: nalewki, przetwory
Summary: nalewka z pigwowca • pigwowiec do herbaty • pasteryzacja
PreviewImage: sloj_z_nalewka.png

Choć obiecałem sobie, że w tym roku koniec z nalewkami i wszystko wskazywało na to, że danego sobie słowa dotrzymam, nie dane mi było udać się na zasłużony zimowy odpoczynek. Co prawda dostałem na początku listopada nieco ponad kilogram aronii, z której MUSIAŁEM zrobić aroniówkę, ale uznałem, że to wszystko, co ten pełen niespodzianek rok dla mnie szykuje.

# Zwrot akcji

Tak się jednak nie stało. Pewnego dnia zadzwonił do mnie telefon. Wiedziony dziwnym przeczuciem odebrałem go i usłyszałem informację, że moja babcia otrzyma kilka kilogramów pigwy. Po pracy udałem się w umówione miejsce. Po krótkich oględzinach okazało się, że mam do czynienia nie z pigwą, a pigwowcem japońskim. Owoce te często są mylone, choć znacznie się różnią. Będąc zmuszonym do opisania różnic, powiedziałbym, że owoce pigwy są zbliżone wyglądem do dużych, twardych gruszek, a owoce pigwowca do orzechów włoskich w łupinach. Ale w razie wątpliwości najlepiej obejrzeć po prostu zdjęcia w Internecie.

![Część owoców do przerobienia]({attach}pigwowiec.png)

Po stwierdzeniu, że transport stanowi około 8 kilogramów nieprzebranych owoców i że moja babcia nie ma na nie żadnego pomysłu, pojawiło się kolejne pytanie.

# Co robić?

Pierwszą myślą była nalewka, ale, zgodnie z najlepszymi praktykami programistycznymi, postanowiłem odłożyć decyzję w tej sprawie na przyszłość i, po wstępnym przebraniu owoców, (a sporo się już psuło) wrzuciłem je do zamrażarki. Jest to wskazany sposób postępowania w celu zmiękczenia owoców, a mnie dał czas do zastanowienia. W międzyczasie otrzymałem dobrą radę, aby część pigwowca użyć na dodatek do herbaty zastępujący cytrynę. Zdecydowałem więc, że niewielką część owoców poświęcę na nalewkę, wystarczy tyle, by porównać pigwowcówkę z posiadaną przeze mnie pigwówką, a większość na przyprawę do herbaty. Niestety coś poszło nie tak i nalewka pigwowcowa zajęła cały największy słój:

![Pięciolitrowy słój ze spirytusem i pigwowcem]({attach}sloj_z_nalewka.png)

Po pierwsze okazało się, że wycinanie wnętrza pigwowca pozbawia go sporej części masy, a i samych owoców, po odrzuceniu zepsutych, pozostało mniej niż sądziłem. Krojenie jest także bardzo czasochłonne, ale z pomocą przyszła moja mama i poradziliśmy sobie z tym zadaniem dość szybko. W efekcie do słoja trafiło 2500 gramów pigwowca, co stanowiło na oko aż $3/4$ całości dostępnych owoców. Jak mogłem się tak omylić?

# Przyprawa do herbaty

Niezrażony brakiem zdolności matematycznych wziąłem się za przygotowywanie przyprawy do herbaty. Co prawda nie spotykałem się zbyt często z tym określeniem, ale uznałem, że jest dla wspomnianego produktu całkiem odpowiednie. Przepis polega na pozbyciu się gniazd nasiennych z pigwowców, a następnie przetarciu lub zmiksowaniu owoców i zmieszaniu powstałej masy z cukrem oraz pasteryzacji w słoiczkach.

Do przepisu użyłem pół kilograma pokrojonego pigwowca (bo tylko tyle zostało) i tyle samo cukru.

![Ciekawostka: ten blender jest artefaktem otrzymanym od Tadeusza Sznuka]({attach}blender.png)

Efekt pracy widoczny jest poniżej.

![Zblendowane owoce pigwowca z cukrem]({attach}sloj_z_pigwowcem.png)

Następnie, po kilku godzinach, powinienem wrócić do tego tematu i zapasteryzować pigwowca w słoiczkach, jednak odłożyłem to zadanie o dwa dni. W efekcie, gdy spróbowałem zawartości, okazało się, że zawartość zaczęła lekko fermentować, i to pomimo znacznej ilości cukru. Pasteryzacja zabije mikroorganizmy przeprowadzające go, ale byłem świadomy, że już istniejący posmak pozostanie. Cóż, może to i dobrze.

Dwa słoiczki, które postanowiłem zużyć w pierwszej kolejności, wypełniłem i schowałem do lodówki, a resztę pasteryzowałem w garnku z gorącą wodą. Szczegóły wykonania tej operacji opisałem [we wpisie na temat powidła]({filename}/1-moje-pierwsze-powidlo/powidlo.md#pasteryzacja). Gotowe słoiki trafiły do piwnicy.
